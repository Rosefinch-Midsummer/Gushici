# 宋代

<!-- toc -->

## 李煜

煜字重光，初名從嘉嗣主景第六子，封安定郡公，進封鄭王，徙吳王，以尚書令知政事。宋建隆二年，嗣主南遷，立為太子監國。嗣主殂，襲位，更今名。開寶七年，宋師南征。八年，金陵陷，肉袒降於軍門，封違命侯。太平興國初改封隴西郡公。三年七月薨，年四十二，贈太師，封吳王。

### 虞美人

春花秋月何時了，  
往事知多少。  
小樓昨夜又東風，  
故國不堪回首月明中。  
  
雕欄玉砌應猶在，  
只是朱顏改。  
問君能有幾多愁，  
恰似一江春水向東流。

### 相見歡（林花謝了春紅）

林花謝了春紅，  
太匆匆，  
無奈朝來寒雨晚來風；  
  
胭脂淚，  
相留醉，  
幾時重，  
自是人生長恨水長東。

### 相見歡（無言獨上西樓）

無言獨上西樓，  
月如鉤，  
寂寞梧桐深院鎖清秋。  
  
剪不斷，  
理還亂，  
是離愁，  
別是一番滋味在心頭。

### 菩薩蠻

花明月暗籠輕霧，
今霄好向郎邊去！
刬襪步香階，
手提金縷鞋。

畫堂南畔見，
一向偎人顫。
奴為出來難，
教君恣意憐。

### 浪淘沙令

簾外雨潺潺，  
春意闌珊。  
羅衾不耐五更寒。  
夢裏不知身是客，  
一餉貪歡。  
  
獨自莫憑欄，  
無限江山，  
別時容易見時難。  
流水落花春去也，  
天上人間。

## 柳永

原名三變，字景庄。後改名永，字耆卿。排行第七，又稱柳七。崇安（今屬福建）人。北宋職業詞人。

### 望海潮

東南形勝，三吳都會，錢塘自古繁華。  
煙柳畫橋，風簾翠幕，參差十萬人家。  
雲樹繞堤沙，怒濤卷霜雪，天塹無涯。  
市列珠璣，戶盈羅綺，競豪奢。  
  
重湖疊巘清嘉，有三秋桂子，十里荷花。  
羌管弄晴，菱歌泛夜，嬉嬉釣叟蓮娃。  
千騎擁高牙，乘醉聽簫鼓，吟賞煙霞。  
異日圖將好景，歸去鳳池誇。

### **雨霖鈴**

寒蟬淒切。  
對長亭晚，驟雨初歇。  
都門帳飲無緒，留戀處，蘭舟催發。  
執手相看淚眼，竟無語凝咽。  
念去去、千里煙波，暮靄沈沈楚天闊。  
  
多情自古傷離別。  
更那堪、冷落清秋節。  
今宵酒醒何處，楊柳岸、曉風殘月。  
此去經年，應是良辰好景虛設。  
便縱有、千種風情，更與何人說。

### **八聲甘州**

對瀟瀟暮雨灑江天，一番洗清秋。  
漸霜風淒緊，關河冷落，殘照當樓。  
是處紅衰翠減，苒苒物華休。  
惟有長江水，無語東流。  
  
不忍登高臨遠，望故鄉渺邈，歸思難收。  
歎年來蹤跡，何事苦淹留。  
想佳人、妝樓顒望，誤幾回、天際識歸舟。  
爭知我、倚闌干處，正恁凝愁！

### 鶴沖天 (黃金榜上)

黃金榜上，偶失龍頭望。明代暫遺賢，如何向？未遂風雲便，爭不恣遊狂蕩。何須論得喪？才子詞人，自是白衣卿相。  
  
煙花巷陌，依約丹青屏障。幸有意中人，堪尋訪。且恁偎紅倚翠，風流事，平生暢。青春都一晌。忍把浮名，換了淺斟低唱！

### 蝶戀花(佇倚危樓風細細)

佇倚危樓風細細。  
望極春愁，黯黯生天際。  
草色煙光殘照裡，無言誰會憑欄意？  
  
擬把疏狂圖一醉。  
對酒當歌，強樂還無味。  
衣帶漸寬終不悔，為伊消得人憔悴。


## 歐陽修

字永叔，號醉翁、六一居士，諡文忠，中國吉州永丰（今屬江西）人，北宋仁宗儒學家、作家、官員，曾繼包拯接任開封府尹，為唐宋八大家之一。

### 踏莎行 (候館梅殘)

候館梅殘，溪橋柳細，草薰風暖搖征轡，離愁漸遠漸無窮，迢迢不斷如春水。  

寸寸柔腸，盈盈粉淚，樓高莫近危欄倚，平蕪盡處是春山，行人更在春山外。

### 玉樓春

樽前擬把歸期說，未語春容先慘咽；人生自是有情痴，此恨不關風與月。
離歌且莫翻新闋，一曲能教腸寸結；直須看盡洛陽花，始共春風容易別。

### 生查子·元夕

去年元夜時，花市燈如晝；月上柳梢頭，人約黃昏後。
今年元夜時，月與燈依舊；不見去年人，淚濕春衫袖。

### 青玉案 (一年春事都來幾)

一年春事都來幾。 　  
早過了、三之二。  
綠暗紅嫣渾可事。  
綠楊庭院，  
暖風簾幕，  
有箇人憔悴。 　  
  
買花載酒長安市。  
又爭似、家山見桃李。  
不枉東風吹客淚， 　  
相思難表，  
夢魂無據，  
惟有歸來是。

### 蝶戀花 (庭院深深深幾許)

庭院深深深幾許，楊柳堆煙、簾幕無重數；玉勒雕鞍遊冶處，樓高不見章臺路。
雨橫風狂三月暮，門掩黃昏、無計留春住；淚眼問花花不語，亂紅飛過鞦韆去。

## 范仲淹

### **漁家傲·秋思**

塞下秋來風景異  
衡陽雁去無留意  
四面邊聲連角起  
千嶂裏  
長煙落日孤城閉  
  
濁酒一杯家萬里  
燕然未勒歸無計  
羌管悠悠霜滿地  
人不寐  
將軍白髮征夫淚

## 岳飛

### **小重山**  （昨夜寒蛩不住鳴）

昨夜寒蛩不住鳴。  
驚回千里夢，已三更。  
起來獨自遶階行。  
人悄悄，簾外月朧明。  
  
白首為功名。  
舊山松竹老，阻歸程。  
欲將心事付瑤琴。
知音少，弦斷有誰聽？

### 滿江紅

怒髮沖冠，憑闌處，潚潚雨歇。  
抬望眼，仰天長嘯，壯懷激烈。  
三十功名塵與土，八千里路雲和月。  
莫等閒，白了少年頭，空悲切。  
  
靖康恥，猶未雪；臣子恨，何時滅？  
駕長車，踏破賀蘭山缺。  
壯志飢餐胡虜肉，笑談渴飲匈奴血。  
待從頭，收拾舊山河，朝天闕!

## 劉過

刘過，字改之，盧陵人，號龍州道人。有《龍州詞》。一云太和人。
### **唐多令**  蘆葉滿汀洲

蘆葉滿汀洲，寒沙帶淺流。二十年重過南樓。柳下繫船猶未穩，能幾日，又中秋。  
黃鶴斷磯頭，故人曾到不？舊江山渾是新愁。欲買桂花同載酒，終不似，少年遊。


## 蔣捷

字勝欲，號竹山，宋末元初詞人，與周密、王沂孫和張炎一起被稱為「宋末四大家」。
## 虞美人聽雨

少年聽雨歌樓上，  
紅燭昏羅帳。  
壯年聽雨客舟中，  
江闊雲低斷雁叫西風。  
  
而今聽雨僧廬下，  
鬢已星星也。  
悲歡離合總無情，  
一任階前點滴到天明。

### 虞美人梳樓

絲絲楊柳絲絲雨
春在溟濛處
樓兒忒小不藏愁
幾度和雲飛去覓歸舟

天憐客子鄉關遠
借與花消遣
海棠紅盡綠闌干
才卷朱簾卻又晚風寒




