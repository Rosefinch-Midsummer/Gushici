<!-- toc -->

## 張若虛

### 春江花月夜 


春江潮水連海平，海上明月共潮生。  
灩灩隨波千萬里，何處春江無月明？  
江流宛轉遶芳甸，月照花林皆似霰。  
空裏流霜不覺飛，汀上白沙看不見。  
江天一色無纖塵，皎皎空中孤月輪。  
江畔何人初見月，江月何年初照人？  
人生代代無窮已，江月年年祇相似。  
不知江月待何人？但見長江送流水。  
白雲一片去悠悠，青楓浦上不勝愁。  
誰家今夜扁舟子，何處相思明月樓？  
可憐樓上月徘徊，應照離人妝鏡臺。  
玉戶簾中卷不去，擣衣砧上拂還來。  
此時相望不相聞，願逐月華流照君。  
鴻雁長飛光不度，魚龍潛躍水成文。  
昨夜閒潭夢落花，可憐春半不還家。  
江水流春去欲盡，江潭落月復西斜。  
斜月沉沉藏海霧，碣石瀟湘無限路。  
不知乘月幾人歸，落月搖情滿江樹。  

## 李白

### 胡無人

嚴風吹霜海草凋，筋幹精堅胡馬驕。  
漢家戰士三十萬，將軍兼領霍嫖姚。  
流星白羽腰間插，劒花秋蓮光出匣。  
天兵照雪下玉關，虜箭如沙射金甲。  
雲龍風虎盡交回，太白入月敵可摧。  
敵可摧，旄頭滅，履胡之腸涉胡血。  
懸胡青天上，埋胡紫塞傍。  
胡無人，漢道昌。  
陛下之壽三千霜，但歌大風雲飛揚，安得猛士兮守四方。胡無人，漢道昌！

### **俠客行**

趙客縵胡纓，吳鉤霜雪明；  
銀鞍照白馬，颯沓如流星。  
十步殺一人，千里不留行；  
事了拂衣去，深藏身與名。  
閑過信陵飲，脫劒膝前橫；  
將炙啖朱亥，持觴勸侯嬴。  
三杯吐然諾，五嶽倒爲輕；  
眼花耳熱後，意氣素霓生。  
救趙揮金槌，邯鄲先震驚；  
千秋二壯士，烜赫大梁城。  
縱死俠骨香，不慙世上英；  
誰能書閤下，白首太玄經。

### **月下獨酌**其一

花間一壺酒，獨酌無相親。  
舉杯邀明月，對影成三人。  
月既不解飲，影徒隨我身。  
暫伴月將影，行樂須及春。  
我歌月徘徊，我舞影零亂。  
醒時同交歡，醉後各分散。  
永結無情遊，相期邈雲漢。

### **長干行**其一

妾髮初覆額，折花門前劇。  
郎騎竹馬來，遶牀弄青梅。  
同居長干里，兩小無嫌猜。  
十四爲君婦，羞顏未甞開。  
低頭向暗壁，千喚不一迴。  
十五始展眉，願同塵與灰。  
常存抱柱信，豈上望夫臺。  
十六君遠行，瞿塘灩澦堆。  
五月不可觸，猿聲天上哀。  
門前遲行跡，一一生綠苔。  
苔深不能掃，落葉秋風早。  
八月胡蝶來，雙飛西園草。  
感此傷妾心，坐愁紅顏老。  
早晚下三巴，預將書報家。  
相迎不道遠，直至長風沙。

### **宣州謝眺樓餞別校書叔雲**

棄我去者，昨日之日不可留。  
亂我心者，今日之日多煩憂。  
長風萬里送秋鴈，對此可以酣高樓。  
蓬萊文章建安骨，中間小謝又清發。  
俱懷逸興壯思飛，欲上青天攬明月。  
抽刀斷水水更流，舉杯銷愁愁更愁。  
人生在世不稱意，明朝散髮弄扁舟。

### **夢遊天姥吟留別**

海客談瀛洲，煙濤微茫信難求。  
越人語天姥，雲霞明滅或可覩。  
天姥連天向天橫，勢拔五嶽掩赤城。  
天台四萬八千丈，對此欲倒東南傾。  
我欲因之夢吳越，一夜飛度鏡湖月。  
湖月照我影，送我至剡溪。  
謝公宿處今尚在，淥水蕩漾清猨啼。  
腳著謝公屐，身登青雲梯。  
半壁見海日，空中聞天雞。  
千巖萬轉路不定，迷花倚石忽已暝。  
熊咆龍吟殷巖泉，慄深林兮驚層巔。  
雲青青兮欲雨，水澹澹兮生煙。  
列缺霹靂，丘巒崩摧。  
洞天石扉，訇然中開。  
青冥浩蕩不見底，日月照耀金銀臺。  
霓爲衣兮風爲馬，雲之君兮紛紛而來下。  
虎鼓瑟兮鸞迴車，仙之人兮列如麻。  
忽魂悸以魄動，怳驚起而長嗟。  
惟覺時之枕席，失向來之煙霞。  
世間行樂亦如此，古來萬事東流水。  
別君去兮何時還？且放白鹿青崖間，須行即騎訪名山。  
安能摧眉折腰事權貴，使我不得開心顏。

### 蜀道難

噫吁嚱，危乎高哉！  
蜀道之難，難於上青天！  
蠶叢及魚鳧，開國何茫然！  
爾來四萬八千歲，不與秦塞通人煙。  
西當太白有鳥道，可以橫絕峨眉巔。  
地崩山摧壯士死，然後天梯石棧相鉤連。  
上有六龍回日之高標，  
下有衝波逆折之回川。  
黃鶴之飛尚不得過，猿猱欲度愁攀援。  
青泥何盤盤，百步九折縈巖巒。  
捫參歷井仰脅息，以手撫膺坐長歎。  
問君西遊何時還？畏途巉巖不可攀。  
但見悲鳥號古木，雄飛雌從繞林間。  
又聞子規啼夜月，愁空山。  
蜀道之難，難於上青天，  
使人聽此凋朱顏！  
連峯去天不盈尺，枯松倒掛倚絕壁。  
飛湍瀑流爭喧豗，砯崖轉石萬壑雷。  
其險也如此，嗟爾遠道之人胡爲乎來哉！  
劍閣崢嶸而崔嵬，一夫當關，萬夫莫開。  
所守或匪親，化爲狼與豺。  
朝避猛虎，夕避長蛇。  
磨牙吮血，殺人如麻。  
錦城雖云樂，不如早還家。  
蜀道之難，難於上青天，  
側身西望長咨嗟！

### 將進酒

君不見黃河之水天上來，奔流到海不復回。  
君不見高堂明鏡悲白髮，朝如青絲暮成雪。  
人生得意須盡歡，莫使金樽空對月。  
天生我材必有用，千金散盡還復來。  
烹羊宰牛且爲樂，會須一飲三百杯。  
岑夫子，丹丘生。將進酒，杯莫停。  
與君歌一曲，請君爲我傾耳聽。  
鐘鼓饌玉不足貴，但願長醉不願醒。  
古來聖賢皆寂寞，惟有飲者留其名。  
陳王昔時宴平樂，斗酒十千恣歡謔。  
主人何為言少錢？徑須沽取對君酌。  
五花馬，千金裘。  
呼兒將出換美酒，與爾同銷萬古愁。  

### **秋風詞**

秋風清，秋月明， 落葉聚還散，寒鴉棲復驚。 相思相見知何日，此時此夜難為情。

入我相思門，知我相思苦， 長相思兮長相憶，短相思兮無窮極。 早知如此絆人心，還如當初不相識。

### 春夜宴桃李園序

夫天地者，萬物之逆旅；光陰者，百代之過客。而浮生若夢，為歡幾何？古人秉燭夜遊，良有以也。況陽春召我以煙景，大塊假我以文章；會桃李之芳園，序天倫之樂事。羣季俊秀，皆為惠連；吾人詠歌，獨慚康樂。幽賞未已，高談轉清。開瓊筵以坐花，飛羽觴而醉月。不有佳作，何伸雅懷？如詩不成，罰依金谷酒數。



































